---
title: Haka-luottamusverkosto - palvelusopimus
sidebar: home_sidebar
permalink: haka_liite_2.html
folder: palvelusopimus
---

## Liite 2: Luottamusverkoston organisoituminen

### 1. Johdanto

Tässä dokumentissa määritellään luottamusverkoston toiminnan tarkoitus ja keinot sekä jäsenyyskriteerit. Lisäksi dokumentissa esitellään luottamusverkoston toimielimet.

### 2. Luottamusverkosto

#### 2.1. Määritelmä

**Luottamusverkosto** eli federaatio (engl. federation) on organisaatioiden muodostama yhteisö, joka päättää tehdä yhteistyötä käyttäjien tunnistamiseksi yli organisaatiorajojen. 

**Haka-luottamusverkosto** (johon viitataan tässä sopimusliitteessä sanalla luottamusverkosto) on Suomessa opetusministeriön hallinnonalaan kuuluvien yliopistojen ja ammattikorkeakoulujen perustama luottamusverkosto. Luottamusverkoston toiminnan tarkoitus on tukea korkeakoulujen ja tutkimuslaitosten toimintaa kehittämällä ja ylläpitämällä käyttäjän tunnistamiseen liittyvää järjestelmää.

Luottamusverkostoon voivat liittyä jäseniksi yliopistot ja ammattikorkeakoulut, julkisella rahoituksella toimivat tutkimuslaitokset, yliopistolliset sairaalat ja muu opetusta ja tutkimusta tukevat organisaatiot siten kuin jäljempänä kohdassa 2.2. kuvataan. Lisäksi luottamusverkostossa voi olla kumppaneina mukana näiden ulkopuolisia palveluntarjoajia. Edellytyksenä sekä jäsenenä että kumppanina toimimiselle kuitenkin on, että henkilötietojen käsittelyn tarkoitus palveluntarjoajan tai kotiorganisaation henkilörekisterissä ei ole ristiriidassa luottamusverkoston tarkoituksen kanssa (Henkilötietolaki 7§) ja että organisaatio täyttää luottamusverkoston asettamat muut vaatimukset (Esitetty liitteessä 3).

Luottamusverkoston jäsen voi toimia luottamusverkostossa sekä kotiorganisaationa että palveluntarjoajana.

**Kotiorganisaatiolla** tarkoitetaan Luottamusverkoston jäsenen liittymissopimuksen allekirjoittanutta yliopistoa, ammattikorkeakoulua, tutkimuslaitosta, yliopistollista sairaalaa tai opetusta ja tutkimusta tukevaa organisaatiota, joka ylläpitää organisaationsa toimintaan liittyvän käyttäjän (loppukäyttäjä) henkilötietoja ja vastaa hänen henkilöllisyytensä todentamisesta luottamusverkossa.

**Palveluntarjoajalla** tarkoitetaan Luottamusverkoston jäsenen liittymissopimuksen tai Luottamusverkoston kumppanin liittymissopimuksen allekirjoittanutta organisaatiota, joka tarjoaa sähköisiä palveluja kotiorganisaatioiden tunnistamille loppukäyttäjille. Palveluntarjoaja voi olla korkeakoulu, tutkimuslaitos, niiden muodostama yhteistyöelin, tai muu toimija.

#### 2.2. Osapuolet

Luottamusverkoston osapuolet jaotellaan seuraaviin ryhmiin
- **jäsenet**, jotka voivat toimia luottamusverkostossa sekä kotiorganisaationa että palveluntarjoajana.
  * Kategoria A: 
	- yliopistolaissa (24.7.2009/558) määritellyt yliopistot ja 
	- ammattikorkeakoululaissa (351/2003) sekä muussa Suomessa voimassa olevassa laissa tarkoitetut ammattikorkeakoulut.
  * Kategoria B: 
	- Suomessa lailla perustetut julkista tehtävää suorittavat tieteen ja taiteen toimielimet, viranomaiset ja tutkimuslaitokset, 
	- yliopistolliset sairaalat sekä 
	- muut yliopistojen, ammattikorkeakoulujen ja edellä mainittuja tutkimuslaitosten ja yliopistollisten sairaaloiden opetus ja tutkimustoimintaa tukevat yleishyödylliset tai julkisen tahon omistamat organisaatiot (esimerkiksi CSC - Tieteen tietotekniikan keskus Oy). 

	Kategorian B organisaatioiden ottamisen luottamusverkostoon hyväksyy ohjausryhmä operaattorin esityksestä.

- **kumppanit**, jotka eivät ole kotiorganisaatioita mutta tarjoavat niiden tunnistamille käyttäjille sähköisiä palveluja (esim. KELA, YTHS). Kumppanien ottamisen luottamusverkostoon hyväksyy luottamusverkoston ohjausryhmä operaattorin esityksestä. Kumppanit allekirjoittavat liittymisestä eri sopimuksen luottamusverkoston operaattorin kanssa.

Luottamusverkoston operaattorin toiminnasta kotiorganisaationa tai palveluntarjoajana päättää ohjausryhmä.
 
Kuva 1. Luottamusverkoston osapuolet.

### 3. Luottamusverkoston toimielimet

#### 3.1. Ohjausryhmä

Luottamusverkoston ohjausryhmä on neuvoa-antava toimielin, jonka tehtävä on edistää ja koordinoida luottamusverkoston rakentamista ja käyttöä. Sen lisäksi mitä sopimuksessa ja liitteissä toisaalla määrätään, ohjausryhmässä käsiteltäviin asioihin kuuluvat luottamusverkoston

- ja sitä koskevien projektien käynnistys,
- rahoitus,
- tavoitetila ja strategia,
- politiikat ja toimintakäytännöt,
- varmentajien valitseminen,
- riskien hallinnointi,
- jatkokehityshankkeet,
- luottamusverkoston versiopäivitysten aikataulun hyväksyntä,
- attribuuttien skeeman (funetEduPerson-skeema) hyväksyntä

Ohjausryhmä valitaan kahdeksi vuodeksi kerrallaan ja sen kahdeksan jäsentä nimetään seuraavasti
- yliopistojen IT-johtajien Fucio-verkosto nimeää kaksi (2) jäsentä, 
- ammattikorkeakoulujen ATK-päälliköiden AAPA-kokous nimeä kaksi (2) jäsentä,
- CSC – Tieteen tietotekniikan keskus Oy nimeää yhden (1) jäsenen,
- ohjausryhmän kokous kutsuu loput kolme (3) jäsentä.

Operaattori toimii ohjausryhmän kokoonkutsujana, valmistelijana ja sihteerinä.

#### 3.2. Tekninen työryhmä

Luottamusverkossa toimii tekninen neuvoa-antava työryhmä, jonka tehtävä on olla luottamusverkoston osapuolia yhdistävä tekninen keskustelufoorumi. Teknisen työryhmän tehtäviin kuuluu erityisesti

- luottamusverkostoon liittyvät parhaat käytännöt
- päätösehdotuksen laatiminen ohjausryhmää varten luottamusverkossa välitettävien attribuuttien skeemasta (funetEduPerson-skeema)
- luottamusverkoston versiopäivitykset

Tekninen työryhmä kokoontuu luottamusverkoston operaattorin tai ohjausryhmän nimeämän tahon kutsusta. Ohjausryhmän sihteerit välittävät tietoa teknisen työryhmän ja ohjausryhmän välillä.

Jokaisella luottamusverkoston jäsenellä on oikeus asettaa edustajansa tekniseen työryhmään. Lisäksi luottamusverkoston operaattori voi kutsua tekniseen työryhmään erityisasiantuntijoita.
