---
title: Haka-luottamusverkosto - palvelusopimus
sidebar: home_sidebar
permalink: haka_liite_4.html
---

## Liite 4: Toimintaprosessi luottamusverkostoon liittymiselle ja toiminnan aloittamiselle

### 1. Johdanto

Tässä dokumentissa määritellään toimintaprosessi siitä, kuinka luottamusverkoston jäsen tai kumppani

* a) liittyy Haka-luottamusverkostoon.
* b) rekisteröi luottamusverkostoon SAML-tunnistuslähteen
* c) rekisteröi luottamusverkostoon SAML-palvelun

Kohta a) edeltää aina kohtaa b) ja c). Kohdan b) ja c) keskinäinen järjestys on luottamusverkoston jäsenen valittavissa. Luottamusverkoston kumppani ei voi rekisteröidä SAML-tunnistuslähdettä luottamusverkostoon.

Kukin luottamusverkoston jäsen voi rekisteröidä luottamusverkostoon yhden SAML-tunnistuslähteenja useita SAML-palveluja. Luottamusverkoston kumppani voi liittää luottamusverkostoon useita SAML-palveluja.

### 2. Luottamusverkostoon liittyminen

Luottamusverkostoon liittymiseen sisältyy seuraava toimintaprosessi

1. Jäseneksi tai kumppaniksi luottamusverkostoon haluava organisaatio täyttää ja allekirjoittaa kirjallisen hakemuksen luottamusverkoston jäsenyydestä tai kumppanuudesta  ja toimittaa sen luottamusverkoston operaattorille. Hakemuksen liitteenä on hakijan allekirjoittama luottamusverkoston jäsenen tai kumppanin liittymissopimus kahtena kappaleena.

2. Jos organisaatio hakee luottamusverkoston jäsenyyttä, operaattori hakijan kategoriasta riippuen (Liite 2),

* a. toteaa hakijan kuuluvan kategoriaan A, tai
* b. toteaa hakijan kuuluvan kategoriaan B ja alistaa hakemuksen luottamusverkoston ohjausryhmän hyväksyttäväksi, tai
* c. toteaa, että hakija ei kuulu kategoriaan A eikä B, joten sitä ei voida ottaa luottamusverkoston jäseneksi.

  Jos organisaatio hakee kumppanuutta luottamusverkostossa, operaattori joko

  * a. toteaa organisaation täyttävän kumppanuuden kriteerit (Liite 2) ja alistaa hakemuksen luottamusverkoston ohjausryhmän hyväksyttäväksi, tai
  * b. toteaa että organisaatio ei täytä kumppanuuden kriteerejä.

3. Luottamusverkoston operaattori allekirjoittaa hakemukseen liitetyt liittymissopimukset, joista toinen palautetaan hakijalle, ja liittää hakijan luetteloon luottamusverkoston jäsenistä tai kumppaneista.

### 3. SAML-tunnistuslähteen rekisteröiminen luottamusverkostoon

Luottamusverkoston jäsen, joka haluaa ryhtyä kotiorganisaatioksi,

1. Asettaa tarvittavat palvelimet (SAML-tunnistuslähde).
2. Luottamusverkoston jäsenen hallinnollinen yhteyshenkilö laatii pyynnön rekisteröidä SAML-tunnistuslähde luottamusverkostoon  ja toimittaa sen kirjallisesti tai sähköisesti luottamusverkoston operaattorille.
3. Luottamusverkoston operaattori vahvistaa vastaanottaneensa pyynnön.
4. Luottamusverkoston jäsen suorittaa käyttäjähallintonsa itsearvioinnin luottamusverkoston operaattorin ohjauksessa ja valvonnassa. 
5. Saamiensa tietojen perusteella operaattori arvioi, kuinka luottamusverkoston jäsen täyttää Liitteessä 3 esitetyt velvollisuudet ja voidaanko SAML-tunnistuslähde rekisteröidä luottamusverkostoon.
6. Luottamusverkoston operaattori liittää luottamusverkoston jäsenen SAML-tunnistuslähteen luottamusverkoston metatietoon.
4. SAML-palvelun rekisteröiminen luottamusverkostoon

Luottamusverkoston jäsen tai kumppani, joka haluaa liittää luottamusverkostoon (uuden) palvelun,

1. Asettaa tarvittavat palvelimet (SAML-palvelu)
2. Luottamusverkoston jäsenen tai kumppanin hallinnollinen yhteyshenkilö varmistaa erityisesti, että 
  - palvelu ei ole ristiriidassa luottamusverkoston toiminnan tarkoituksen kanssa (Liite 2: ”Haka-luottamusverkoston toiminnan tarkoitus on tukea korkeakoulujen ja tutkimuslaitosten toimintaa”)
  - hakemuksessa esitetyt henkilötiedot, joita palvelu katsoo tarvitsevansa loppukäyttäjistä, ovat palvelun tuottamisen kannalta tarpeellisia (Henkilötietolaki 9 §)
3. Luottamusverkoston jäsenen tai kumppanin hallinnollinen yhteyshenkilö täyttää pyynnön rekisteröidä SAML-palvelu luottamusverkostoon ja toimittaa pyynnön kirjallisesti tai sähköisesti luottamusverkoston operaattorille.
4. Luottamusverkoston operaattori vahvistaa vastaanottaneensa pyynnön.
5. Jos kysymys on kumppanin pyynnöstä rekisteröidä luottamusverkostoon uudenlainen palvelu, operaattori antaa rekisteröintipyynnön ohjausryhmälle hyväksyttäväksi.
6. Luottamusverkoston operaattori lisää SAML-palvelun luottamusverkoston metatietoon.
